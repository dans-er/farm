In opdracht van de gemeente Vianen is op 7, 8 en 14 oktober en 12 december 1997 archeologisch onderzoek verricht op het terrein van het voormalige kasteel Batestein te Vianen. Het onderzochte terrein ligt ten noorden van het Hofplein en de Hofpoort en wordt grotendeels begrensd door de nog aanwezige gracht (figuur 1). In verband met inrichtingswerkzaamheden is de gemeente voornemens de gracht uit te baggeren en te verbreden.
Het onderzoek had tot doel de resten van het voormalige kasteel en de gracht te traceren en de diepte van deze mogelijk aanwezige resten te bepalen; daarnaast is gevraagd aan te geven welke mogelijkheden er zijn voor inrichting van het terrein en met welk bureau (of bureaus) daarvoor samengewerkt kan worden.
Het onderzoek bestond uit een beperkt bureauonderzoek en veldwerk. Tijdens het bureauonderzoek zijn m.n. historische bronnen bestudeerd om inzicht te krijgen in het onderzoeksterrein en ter voorbereiding van het veldwerk. Het veldwerk bestond uit een combinatie van geofysisch onderzoek (oppervlakte-weerstands- metingen) en booronderzoek.
De hierbij toegepaste methoden worden in hoofdstuk 2 nader toegelicht. De resultaten van het bureauonderzoek staan vermeld in hoofdstuk 3. In hoofdstuk 4 worden de resultaten van het veldwerk besproken. In hoofdstuk 5 volgen conclusies en aanbevelingen voor wat betreft de uitvoering van de voorgenomen inrichtingswerkzaamheden.